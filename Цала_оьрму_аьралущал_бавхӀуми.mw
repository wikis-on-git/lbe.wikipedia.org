Цала оьрму аьрали къуллугъращал бавхӀуминнал цинявннал ца зумату кунма учай, рязиссара нава бувгьусса ххуллия, ххариссара аьрали къуллугъращал бавхӀусса ттула кьадардания, цӀуницӀа пиша язи бугьан багьссаниягу, гава га пиша язи бугьантӀиссия куну. Ва аьрали къуллугърал щала гужгу, сийгу, инсаннал ци нигьачӀаву ялун диярчангу, ццах бакъа, ялун бивмур бухӀан хӀадурну ушаву бухьунссар.

Аьрали частьру чун най дурив миннащал бачайсса, цала оьрму чиваркӀуннал кунма, аьрали къуллугърайн хас бувсса ккулидуш Кьурбайтаева Зоялгу увкунни: «Ттун мудангу аьрали къуллугърай зун ччан бикӀайва. Ва даврийн бувкӀуну махъ цалвагу пашмангу къавхьуссара нава ва пиша язи бугьаврия, куну». ЦӀана яла кӀиримур кӀанттуну хӀисав байсса Чачаннавун бачин нигь дакъарив? — увкусса ттул суалданунгу: «Чивчумунин чаран бакъассар, на утти вардиш хьура, тай тийхмигу ниттихъаллихха бувсса» — увкунни.

ЦӀигьуртал шайсса курсругу бувккуну Зоя зий бивкӀун бур пекарнилий. 2000 шинал Чачаннава жучӀанма хьхьирил бахьттагьалт бивзукун, Зоягу лавгун бур гайнначӀа дукра дувуну зун. Вана гьашину Зоял мукьра шин дур, [[Каспийск]]аллал зума-къирагърай аьрали къуллугъ буллалисса хьхьирил бахьттагьалтраха къуллугърай.

600, ца-ца чӀумал 500 саллатӀ усса жул батальон лагайссар цала аьрали къуллугърай Веденолийн (Чачаннавун). Миннащал архӀалгу, миннаха къуллугърайсса медициналул зузалт, связистал, повартал ва м. ц. ДукӀу на буссия октябрь зуруя байбивхьуну июнь зуруйн бияннин Чачаннаву. Шиккува учин Зоян дуллуну дур «За службу на Кавказе» тӀисса лишангу. (Ва утти дурксса, награда хъаннил бригадалуву хьхьичӀра -хьхьичӀ дуллуну дур Зоян — автор). Жу тихун бивну шанма гьантлува разведкалий лавгсса жул саллатӀ биривну бия боевиктурал дурксса луркӀандалухьхьун. 6 саллатӀ ливтӀуна, 11 -щаву дируна. Щаву дирсса саллатӀнащал гьаз хьусса вертолетгу дуртун, ялун Ханкалалиясса спецназ бивну, гайннал ххассал бувну бия.

На бура военнообязанная. Хьхьувай бизан бувну бачи учирчагу, жу хӀадурну бикӀайссару. ЦӀумадиял райондалийсса, боевиктал ххявхсса Ансалта шяраваллил чӀаравсса зунттавугу буссия. Жу бавцӀусса кӀанттурду милицалтрал ва боевиктурал цалчинсса талатаву хьусса кӀану бия Къизлардайнгу лавгссару щин ялтту ларгсса чӀумал. Уттигъанну Буйнакскалийгу буссияв полигоннай (учениярттай).

Дукиялул масъала ци бур жула республикалийсса аьрали частирдаву, увкусса ттул суалданун, Зоял жаваб дуллунни: «Хъинну ххуйссар», куну. Масала, кӀюрххил чай, масло дурксса ччатӀухун, ккунук, дикӀущалсса каша. Ахттайнмай накь, ягу борщ, дикӀущалсса ккаша, салат, компот. Хьхьувай, дагъ бувсса балугъращалсса дукра ва цаймигу вайннухара лархьхьусса дукия. ЦӀана аьралитурансса дукия витаминнал щаллусса, гьарцагу чулуха инсаннал цӀуллу -сагъшиву дуручлачисса дур.

Зоя цуппа хъанниву чанну хьунабакьайсса, аьрали пишалул заллу бухьурчагу, шаппарив гъелисса, лази -лавкьусса, марцӀсса, нахӀушиву дусса къатлул багьайкунсса хозяйкагу бия. Зурдардий шаппа бакъа, шаппаллих мякь бувксса Зоя шаппай буххайхту, цӀусса гьавасращал цила хозяйкал биялалувун буххай.

Зоял лас Кьурбайтаев Рашид дазул роталул командир ур. Ца шинал хьхьичӀ, аьрали дустурал тавакъюрайн бувну муная «Илчилий» чивчуссия. Му чӀумал Зоя Чачаннавури тӀий, Рашид буруккинттарай ия.

Аьрали кулпатраву хъуна хъанахъисса арсналгу мува аьрали къуллугъ язи бугьлагьисса суккушинна дия. Вайннал кулпат ккуркки буллалисса 10 классраву дуклакисса душнил, ттигу пиша язи бугьан бувая.

Зун марцӀсса ссавнилу паракьатсса, буллугъсса, лахъисса оьрму булуннав, дакӀнийсса мурадру бартлаганнав.

Т. ХӀажиевал макьалалийн бувну.

[[Категория:Википедия]]
