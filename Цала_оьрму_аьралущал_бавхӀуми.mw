Цала оьрму аьрали къуллугъращал бавхIуминнал цинявннал ца зумату кунма учай, рязиссара нава бувгьусса ххуллия, ххариссара аьрали къуллугъращал бавхIусса ттула кьадардания, цIуницIа пиша язи бугьан багьссаниягу, гава га пиша язи бугьантIиссия куну. Ва аьрали къуллугърал щала гужгу, сийгу, инсаннал ци нигьачIаву ялун диярчангу, ццах бакъа, ялун бивмур бухIан хIадурну ушаву бухьунссар.

Аьрали частьру чун най дурив миннащал бачайсса, цала оьрму чиваркIуннал кунма, аьрали къуллугърайн хас бувсса ккулидуш Кьурбайтаева Зоялгу увкунни: «Ттун мудангу аьрали къуллугърай зун ччан бикIайва. Ва даврийн бувкIуну махъ цалвагу пашмангу къавхьуссара нава ва пиша язи бугьаврия,»-куну. ЦIана яла кIиримур кIанттуну хIисав байсса Чачаннавун бачин нигь дакъарив? -увкусса ттул суалданунгу: «Чивчумунин чаран бакъассар, на утти вардиш хьура, тай тийхмигу ниттихъаллихха бувсса» - увкунни.

ЦIигьуртал шайсса курсругу бувккуну Зоя зий бивкIун бур пекарнилий. 2000 шинал Чачаннава жучIанма хьхьирил бахьттагьалт бивзукун, Зоягу лавгун бур гайнначIа дукра дувуну зун. Вана гьашину Зоял мукьра шин дур, Каспийскаллал зума-къирагърай аьрали къуллугъ буллалисса   хьхьирил бахьттагьалтраха къуллугърай. 

-600, ца-ца чIумал 500 саллатI усса жул батальон лагайссар цала аьрали къуллугърай Веденолийн (Чачаннавун). Миннащал архIалгу, миннаха къуллугърайсса медициналул зузалт, связистал, повартал ва м. ц. ДукIу на буссия октябрь зуруя байбивхьуну июнь зуруйн бияннин Чачаннаву. Шиккува учин Зоян дуллуну дур «За службу на Кавказе» тIисса лишангу. (Ва утти дурксса, награда хъаннил бригадалуву хьхьичIра -хьхьичI дуллуну дур Зоян - автор). Жу тихун бивну шанма гьантлува разведкалий лавгсса жул саллатI биривну бия боевиктурал дурксса луркIандалухьхьун. 6 саллатI ливтIуна, 11 -щаву дируна. Щаву дирсса саллатIнащал гьаз хьусса вертолетгу дуртун, ялун Ханкалалиясса спецназ бивну, гайннал ххассал бувну бия. 

На бура военнообязанная. Хьхьувай бизан бувну бачи учирчагу, жу хIадурну бикIайссару. ЦIумадиял райондалийсса, боевиктал ххявхсса Ансалта шяраваллил чIаравсса зунттавугу буссия. Жу бавцIусса кIанттурду милицалтрал ва боевиктурал цалчинсса талатаву хьусса кIану бия Къизлардайнгу лавгссару щин ялтту ларгсса чIумал. Уттигъанну Буйнакскалийгу буссияв полигоннай (учениярттай). 

-Дукиялул масъала ци бур жула республикалийсса аьрали частирдаву, увкусса ттул суалданун, Зоял жаваб дуллунни: «Хъинну ххуйссар», куну. Масала, кIюрххил чай, масло дурксса ччатIухун, ккунук, дикIущалсса каша. Ахттайнмай накь, ягу борщ, дикIущалсса ккаша, салат, компот. Хьхьувай, дагъ бувсса балугъращалсса дукра ва цаймигу вайннухара лархьхьусса дукия. ЦIана аьралитурансса дукия витаминнал щаллусса, гьарцагу чулуха инсаннал цIуллу -сагъшиву дуручлачисса дур.

Зоя цуппа хъанниву чанну хьунабакьайсса, аьрали пишалул заллу бухьурчагу, шаппарив гъелисса, лази -лавкьусса, марцIсса, нахIушиву дусса къатлул багьайкунсса хозяйкагу бия. Зурдардий шаппа бакъа, шаппаллих мякь бувксса Зоя шаппай буххайхту, цIусса гьавасращал цила хозяйкал биялалувун буххай.

Зоял лас Кьурбайтаев Рашид дазул роталул командир ур. Ца шинал хьхьичI, аьрали дустурал тавакъюрайн бувну муная «Илчилий» чивчуссия. Му чIумал Зоя Чачаннавури тIий, Рашид буруккинттарай ия. 

Аьрали кулпатраву хъуна хъанахъисса арсналгу мува аьрали къуллугъ язи бугьлагьисса суккушинна дия. Вайннал кулпат ккуркки буллалисса 10 классраву дуклакисса душнил, ттигу пиша язи бугьан бувая.

Зун марцIсса ссавнилу паракьатсса, буллугъсса, лахъисса оьрму булуннав, дакIнийсса мурадру бартлаганнав.

Т. ХIажиевал макьалалийн бувну.
