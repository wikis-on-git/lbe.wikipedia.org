   Лакрал районналийсса Дуч1иннал шяравалу дирхьуну дуссар Лух1уваллил ухнилу. Щар та, щил, цукун  х1асул хьуссарив мяълумну к1ул бан бюхълай бакъар я чичрулийсса, ягу мархлул халкьуннал бусалартту къа я хьуну. Амма дак1дарц1уну учин бюхъанссар: щар х1асул хьуну дур аьраб Дагъусттаннайн буч1аннинма (ургу А. Булатова "Лакцы" лаж. 43)Тарихрал яла аваданмур ххазина агьалинал маз бехьукун, ц1ана мяъна дурч1ин къашайсса топонимикалулгу (к1анттул ц1ардал) буслай бур ми лап хьхьич1арасса душиву: Чалвейялу, Башк1уялу, кьявра ар, Хъярда бяр, Х1ач1алла бяр, Никкяраялу, х1ятта цурда "Дуч1ими" т1исса ц1агума. Вай царагу ц1а цукунсса ци мархлуя хьуссарив ц1анасса лакку мазрайхч1ин к1ул бан хъанай бакъар.  ХХ-ку аьсрулул дайдихьулий шяраву ялапар хъанай бивк1сса 30-ния ливчусса тухумирттавугу дур лапва хьхьич1авасса, аьрабнава дурк1сса ц1ардаха къалархьхьусса ц1арду дусса: Ярпукъул, Къуркъухъул, Кьарнахъул, Къадахъул. Му бакъасса ялагу щар к1ичча  гужрай мичухъал аьрщарайн дизан даннин эяллаву, цукъаву ц1ан ппаллаву лякъайва х1урнилул парчри, къалханналул зума, ч1ат1арак1рал миц1ру ва цаймигу чарвитул ссихьри-аьламатру...
  Хьхьич1ава Дуч1ив к1ива мах1ла бивк1ун бур: ца Ялув мах1ла, ца Лув мах1ла. Шамма ккурч1агу бивк1ун бур арамтал бат1а1айсса: Лув ккурч1а (Ухщарнил мах1лалий), Ялув ккурч1а (Бак1щарнил мах1лалий), Хъун ттарац1 ккурч1а. Хъун ттарац1 кьасттангу ттарац1алу дирк1ун дур щала жямат кьат1лийнгу бат1айсса. Зузисса мукьра гьарахъалу дирк1ун дур: Муттиннул гьарахъалу, Ирвагьинхъал гьарахъалу, Майрах гьарахъалу, Кьаллуй гьарахъалу.
  24- мур мартрай 1843-ку шинал имам Шамиллул Гъази-Гъумучи к1унттихьхьун лавсун бур. Цаппара х1аллава княз Аргутинский бак1чисса оьруснал аьрал Гъази-Гъумукун т1айла бувккун бур. Май зурул 12-ний мюридтуран шагьру кьабитан багьну бур. Мух1аммад Т1агьир цала "Шама Имам" т1исса жужлил 61-мур ч1ап1уй чичлай ур: "Имам Шамал ва Ахвердил Мух1аммад дучраягу ливккуну бавчуна Дуч1иннал шяраваллил чулухунмай. Дуч1иннал ми хьуна бавкьуна цаппара ттупангру бивтуну.Миннал дянивсса Башир-хан гьалак уклан ивк1уна мюридтурайн ххуй бакъ куццуй асар хьунсса куццуй. Имамлул учин бувуна Башир-ханнахь гьалак маукларда, нентта бак1равн ккулла щун къачарча. Мунищала аьрх1ал учин бувуна гъази-гъумучияхь к1айннал ниттил мазрай мяъна дакъасса битлатаву дац1ан дара уча куну. Башир-ханнул мугьлат бакъа имамнал увкумур щаллу бувуна ,гъази гъумучиялгу  (яни- дуч1иннал M.S.)битлатаву дац1ан дуруна.
