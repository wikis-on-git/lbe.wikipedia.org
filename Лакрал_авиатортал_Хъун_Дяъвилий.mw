[[Сурат:Ахмет-хан.jpg|thumb|250px|<font color="grey">АхIмад-Хан Султан</font>]]
[[Сурат:Scale model of Amet Han Sultans P-39.JPG|thumb|250px|<font color="grey">АхIмад-Хан Султан</font>]]

'''Лакрал авиатортал Хъун дяъвилий''' ваниннин 2-3 шинал хьхьичI МахIачкъалалив [[АхIмад-Хан Султан]]нун гьайкал дацIан дуллалийни, на махIаттал хьуну уссияв, чIивисса лакрал миллатрал 4 лехху ур, тIий. Чансса хъирив лаяву дурукун, лявкъуна ми мукьа акъа, 36 уну. Мунияту жу пикри барду «Лакские авиаторы в Великую Отечественную» («Лакрал авиатортал Хъун дяъвилий») тIутIисса лу сакин бан. Лу бикIантIиссар оьрус мазрай, цайминнащагу буккин бюхъаншиврул. Авиатортурал сияхI уттигу лакьин дурассар. 

== Ццах бутай «небесный тихоход» ==
МахIад Аьлиев Исмяиллул арс (Инишатусса, [[1922]] - [[1983]] шш). Щалла дяъви гьан бувссар лехлай. Лехлай ивкIссар хьхьувай бомбарду бичай [[У-2]] [[самолет]]рай. Дурссар 360 аьралул леххаву. Талай ивкIссар Украиннал 3-мур фронтрай ва Кьиблалийми аьралуннал группалуву. Гьуртту хьуссар Кривой Рог - Никополь щуттавух кьутIавриву, [[Одесса]], [[Булгъария]], [[Руминия]], [[Югославия]], [[Венгрия]], [[Австрия]] мурахас бавриву. Аьлиевлун дуркссар ЯтIул Ттугълил ва ЯтIул ЦIукул орденну ва аьралул медаллу.

Аьлиев МахIад Исмяиллул арс увну ур [[1922]] шинал Инишав хъузалал кулпатраву. [[1939]] шинал къуртал бувну бур Гъумучиял дянивмур школа. Аьралул къуллугърайн увцуну ур [[1940]] шинал августрай. Гьан увну ур дуклан Ульяновскаллал леххултрал училищалувун. [[1942]] шинал га къуртал бувну, хьуну ур лехху-инструктор, яла пилот-лехху. 

Лехлай ивкIун ур МахIад Аьлиев [[У-2]] самолетрай. Дяъвилул шиннардий цин «небесный тихоход» тIисса цIа дирзсса самолет ишла дайссар диркIссар хьхьувай бомбарду бичлан. Циярда заманалуха лархьхьусса, амма анаварсса духьувкун, хьхьурай лагьну лехлан нигьа дусайсса нимицнал самолетирттахьхьун къадирияйсса диркIссар, мукунна къадирияйсса диркIссар зенит-ттупал куллардахьхьунгу. Мукун хархавар бакъа дурккун, бивчуну бомбардугу, лихъайсса диркIссар.

Аьлиевлун янсаврал кьанкь хьхьичIра-хьхьичI рирщуну дур [[Сталинград]]ралу. Шикку [[фашист]] ацIан циван къаави, цила багьайкун агума авттуссар. Сталинградралу Паулюслул ттуршазара чув усса аьрал «къаправун» бакьаврил (яъни щаллуну вивласаврил) Буттал кIанттул цIанийсса Хъунмасса дяъвилул ишру мархлуцIакул баххана багьан бувссар.
[[Image:Stalingrad panoramic.jpg|thumb|center|750px|Дур [[Сталинград]]ралу]] 
[[1943]] шинал мартрай Аьлиев ва ганал гьалмахтал бомбарду бичлан бивкIун бур душманнайн Харьковралу. Щищалнияргу чIявуну Аьлиев леххайсса ивкIун ур Николай Воликлущал. Дяъвилул хъунмур чIун гайннал архIал гьан дурну дур. 

МахIадлул кулпат Сакинат буслай бур пилот Аьлиевлуяту «адигай» шаврил хавар, яъни МахIад Аьлиевлуйн цала гьалмахчу М.Швидкийл макьалалий «адигай» учинсса савав ци хьуну диркIссарив. «[[Сталинград]]ралу, [[Харьков]]ралу, Никополлай талай ивкIсса МахIад цакуну аьралул леххавурттай тIайла къауклан ивкIун ур, - тIий, буслай бур га. - Ххал барча, командованиелун Аьлиев ци миллатрал уссарив къабувчIлай бивкIун. Га диркIссар «аьйблувун багьми миллатру» бикIлил ватандалияту бизан бай чIун. Ахирданийгу, га я адигай, я мичиххич акъашиву, зунттал Дагъусттаннавасса лаккучу ушиву кIул хьувкун, лехлан ивтун ур цIунилгу» 

Билаят фашистурацIа марцI буллалисса жула аьрал бувккун бур УрчIа зуманицIухмур Украиннайн. Талатавуртту дарчуну дур Кривой Рог шагьрулуцIух. Аьлиевлул экипажрал дурсса ххишалану чIярусса леххавурттал (миннул сияхI пилотнал кулпатрал аякьалий ябуллалисса леххавурттал луттирай лях гьан къадурну чирчуну дур) ккаккан дуллай дур талатавурттал къизгъиншиву. Шикку Аьлиевлул самолет дуртунгу дур. Щаллусса барз бувну ганал Украиннал шагьнал лачIал хъуруннаву лаикIлай. Шагьнал лачIал ххасал увнугу ур га ккашил ивчIансса. Ахиргу, украин хъудугьул кумаг бувну бур ганан партизаннащал дахIаву дан, гайнналгу га уккан увну ур жуламинначIан. 

ЦIунилгу леххавуртту, цIунилгу гьавалул талатавуртту, бомбарду бичавуртту. Аьралуннал Кьиблалулмур группалуву Аьлиевлул [[У-2]], яла [[По-2]] [[самолет]]ру, хIурхIа-хIаллих душманнал къинттуллухун духхавай, цала даву давай, душманнал техника ва базарду пIякьа тIутIи буллай диркIун дур. Фашистал экьи бивчуну, совет билаятрал кьатIув бивхьукун, Аьлиев гьуртту хьуну ур Руминия, Булгъария, Венгрия мурахас бавриву. Лагъартуннайн кIура даен дурсса [[Европа]]нал хIукуматирттайсса талатавурттал сурат хьхьичI дацIан даншиврул гьар МахIад Аьлиевлул ва Николай Воликлул [[Будапешт]]райн дурсса аьралул леххавурттал сияхIрах бургаву. Леххавурттал регистрациялул луттирал ккаккан буллай бур ми дуллай щаллусса барз бувшиву: 24.12.1944, 29.12.1944, 30.12.1944, 31.12.1944, 01.01.1945. 14.01.1945, 16.01.1945, 20.01.1945.

Бомбарду бичавуртту дакъа, Аьлиевлун цаймигу масъалартту биттур бан багьайсса бивкIун бур. Масалдаран, цал га гьан увну ур зунттал Югославиянавун тиккусса ватан тархъан дай аьралуннал бакIчи Иосиф Броз Тито зунттавату уцин. Анжагъ У-2 ва По-2 самолетру диркIссар биза бансса манзил чIивисса зунттал мюрщи бизанттай ликкангу, леххангу бюхъайсса. Леххултрал хьхьичI бивхьусса масъала биттур бувну бур. «Цинявгу билаятирттай кьамул байвав жу ххарину, амма Веналий куннасса дазгахI (хъун тяхъашиву, дялахъру) чучIав дакъая,» - тIий, ппу буслан икIайва, тIар, виричунал арс Ибрагьиннул. 
Амма дяъвилул шиннардил кIушиврул, ищавурттал цала къадурну къадиртун дур. Махъсса шиннардий Аьлиев бюхъай-шай буллай ивкIун ур цала яруннин чани оьккину зия хьуну бушиву. Ганан самолет ликкан дангу, леххан дангу захIмат къашайсса бивкIун бур, ми давуртту ганал биттур дайсса диркIун дур, яру лавкьуну. Амма цал-цал яру къянцIа хъанай, хьхьичIсса затру кIи-кIирану чIалан дикIайсса диркIун дур. Микку Николай Волик ивкIун ур ганал цамаща цал кIану бугьан къашайсса уртакь, муксса бивкIун бурхха гай бавкьуну зий, гай кIиннан дакъа му диял дакъашиву ашкарану диркIуннарагу дакъар. 

Ахиргу, багьну бур Аьлиевлун операция бан. Операция бувну бур машгьурсса Филатовлул цала. Аьлиевлул дяъвилул гьалмахчу бивкIун бур цIанихсса аьралуннал бакIчи, Хъун штабрал начальник Алексей Антоновлул уссил-ссил душ. Москавлив иявривун МахIад тIайлана адресрай ганил шавай лавгун ур. Самолет ччурччуну, кIусса щаву дирну махъ, ганин леххавуртту кьаритан багьну бивкIун бур. МахIад Аьлиевлун нуз тIиртIукун, ганал, ттун пулан аьркинну бур, увкуну бур. Му нарахха, куну бур ганилгу. Жагьилсса, бакIрал ххуйсса хъамитайпа къарийн кIура бавну лявкъуну бур. Ци ликкан буллай бурив ххал барартал дяъвилул инсантуран, куну пикри хьуну бур МахIадлун. Ганил кумаг бувну бур Аьлиевлун Филатовлул клиникалувун агьан.

Дяъви къуртал хьуну махъ, аьралул къуллугърай Аьлиевлул хъунмасса хIал бувну бакъар. Хъунама лейтенант гьан увну ур ВВС-рал леххаврил тактикалул школалийн лавайми хIаписартурал курсирдайн. Лехлайгу ивкIун ур. Амма [[1947]] шинал янил чаннал тагьар сававрай къуллугъ кьабитан багьну бур. 

Га зана хьуну ур ватандалийн. Шикку га лащу-щаллу хьуну ур. Къуртал бувну юрист институт. Зий ивкIун ур [[МВД]]-лий. Фронтрал дустуран га хъама къаитайсса ивкIун ур. Гай ганачIан МахIачкъалалив бучIайсса бивкIун бур. 

Ахиратравун лавгун ур га оьрмулул 61 шинаву. [[МахIад]] [[Аьлиев]] ивкIун ур уздансса, лазилавкьусса, пахру бакъасса, иминсса инсан. Дяъвилул иширттая буслан ганан къаххирасса бивкIун бур. Так нажагьлий, дяъвилиясса кинордай нимиц карашталну ва ахIмакьталну ккаккан буллалийни, ганал рязи акъашиву ялун личин дитайсса диркIун дур. Мадарасса фронтал дустал бувкIун бур личIи-личIисса совет шагьрурдаяту, га ивкIукун, уччин. Дустуран ва гьалмахтуран га салахI изайсса ивкIун ур дакI марцIшиврухлу.

Сулайман Мусаевлул макьалалийн бувну.

{{Тарихрал кьурхь}}

[[Категория:Тарих]]
[[Категория:Самолетру]] 
[[Категория:Лакрал кIану]]
